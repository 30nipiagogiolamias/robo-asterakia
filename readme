Όνομα ομάδας:  "robo-asterakia"
Τίτλος του έργου :  " Ο Δον Ενεργειάκης λύση αναζητεί στην ενεργειακή τη κρίση,
                     το Κάστρο της Λαμίας  θέλει πιο πολύ να το φωτίσει".
ΙΔΕΑ ΤΟΥ ΕΡΓΟΥ
Ζούμε σε έναν κόσμο που αλλάζει ραγδαία. Τα τελευταία χρόνια καλούμαστε να αντιμετωπίσουμε επιπλέον τη κλιματική και περιβαλλοντική κρίση που απειλεί τόσο τις ανθρώπινες δραστηριότητες και την υγεία μας, όσο και τα οικοσυστήματα παγκοσμίως. Οι επιλογές που κάνουμε στην καθημερινή μας ζωή παίζουν κι αυτές σημαντικό ρόλο. Αναλαμβάνοντας δράση γενικότερα για το κλίμα και το περιβάλλον, καθένας από εμάς μπορεί να συμβάλει στη διατήρηση και την προστασία του πλανήτη τόσο σήμερα όσο και για τις μελλοντικές γενιές. Αν εκπαιδεύσουμε κατάλληλα τους μαθητές από τα πρώτα βήματά τους στο σχολείο, το Νηπιαγωγείο, ίσως στο πέρασμα των χρόνων καταφέρουμε να δημιουργήσουμε αυριανούς ενεργούς πολίτες που θα επιφέρουν αλλαγή στον πλανήτη γη! Αποφασίσαμε λοιπόν  για το τρέχον σχολικό έτος 2022-2023 να συμμετέχουμε για πρώτη φορά στον Διαγωνισμό Ανοιχτών Τεχνολογιών με το έργο μας αναφερόμενο στην εξοικονόμηση ενέργειας στη κατηγορία Πράσινη κουλτούρα και ευαισθησία, με απώτερο σκοπό να συμβάλλουμε στην ευαισθητοποίηση των μαθητών και στην αλλαγή στάσεων όλων των εμπλεκομένων με την εκπαιδευτική κοινότητα απέναντι στο περιβάλλον.
Α' ΦΑΣΗ (ΚΑΤΑΘΕΣΗ ΑΡΧΙΚΗΣ ΙΔΕΑΣ)
Το θέμα με το οποίο πρόκειται να ασχοληθούμε έχει τίτλο εμπνευσμένο από όλα τα γνωστικά αντικείμενα του ΑΠΣ του Νηπιαγωγείου όπως εύλογα μπορεί κάποιος να διαπιστώσει, γι αυτό και η προσέγγιση του θέματός μας θα γίνει μέσω της διαθεματικότητας, της βιωματικής και ανακαλυπτικής μάθησης.
Οι μαθητές του 30ου Νηπιαγωγείου Λαμίας αξιοποιώντας  καινοτόμες πρακτικές, υλικά και λογισμικά ανοιχτών τεχνολογιών  θα γνωρίσουν ποικίλες μορφές ενέργειας (ανανεώσιμες και μη )και θα ενημερωθούν σε περιβαλλοντικά θέματα που επηρεάζουν τη κλιματική αλλαγή όχι μόνο στον τόπο μας, αλλά σε όλο τον πλανήτη γη, με απώτερο σκοπό να αποκτήσουν πράσινη κουλτούρα και ευαισθησία ως αυριανοί πολίτες  αλλάζοντας συνήθειες στη καθημερινότητά τους.
Το σχολείο μας βρίσκεται σε πολύ κοντινή απόσταση από το Κάστρο της Λαμίας. Όσες φορές και να το έχουμε επισκεφθεί πάντα κεντρίζει το ενδιαφέρον των μαθητών μας. Πόσο μάλλον όταν είναι φωταγωγημένο στη πόλη μας! Όμως για να αναδειχθεί περισσότερο η ομορφιά του μνημείου αυτού χρειάζεται περισσότερη φωταγώγηση! Πώς θα επιτευχθεί άραγε αυτό;
Αφού προηγηθεί ανίχνευση πρότερων γνώσεων των μαθητών και γίνει καταγραφή αυτών μέσω ανάλογων ψηφιακών εργαλείων, δίνοντας την ευκαιρία στους μαθητές να αποκτήσουν ψηφιακές δεξιότητες(φυσικά πάντα με την υποβοήθεια της Νηπιαγωγού όπου απαιτείται), οι μαθητές σταδιακά θα εισαχθούν  στις έννοιες βασικού προγραμματισμού ρομποτικής μέσω του ρομπότ Edison V2.
Για να γίνει πιο ευχάριστη η διαδρομή προς τη γνώση, οι μαθητές ή αλλιώς τα "robo-asterakia" θα κατασκευάσουν από ανακυκλώσιμα υλικά μια μακέτα και θα προγραμματίσουν το ρομπότ Edison V2 να διασχίσει μια διαδρομή προς την Ενεργειούπολη. 
Σε αυτή τη διαδρομή αρχικά το ρομπότ Edison V2 θα μεταφέρει πάνω του τον ιππότη Δον Ενεργειάκη(μια κούκλα playmobil). Στο δρόμο όμως θα υπάρχουν κάποια εμπόδια , γι αυτό τα robo- asterakia θα πρέπει να προγραμματίσουν κατάλληλα το ρομπότ.(δεν θα πρέπει να αφήσουν τον ιππότη τους να πέσει πάνω σε αυτά ,π.χ κάδοι σκουπιδιών).
Σκοπός του Δον Ενεργειάκη είναι καταφθάνοντας στους προορισμούς Αιολικό πάρκο, Φωτοβολταϊκό πάρκο, Υδροηλεκτρικό φράγμα, να ενημερώσει τους μαθητές για τις μορφές ενέργειας που οι μαθητές μπορούν να  κατανοήσουν σε αυτό το στάδιο ηλικίας τους και να τους ευαισθητοποιήσει, έτσι ώστε να αρχίσουν να σκέφτονται πιο κριτικά και να υιοθετήσουν φιλικότερη συμπεριφορά απέναντι στο περιβάλλον. 
Αυτό θα συμβεί μέσα από τους Qr codes που θα είναι τοποθετημένοι στους προαναφερθέντες προορισμούς. Τα "robo-asterakia" θα σκανάρουν τους Qr codes με τη χρήση κινητού τηλεφώνου και ανάλογα θα παρουσιάζεται κατάλληλο εποπτικό υλικό(παρακολούθηση βίντεο youtube) με σκοπό τον εμπλουτισμό γνώσεων και την ευαισθητοποίησή των μαθητών.
Τα" robo-asterakia" αφού  έχουν ήδη ενημερωθεί για τις μορφές ενέργειας, αποφασίζουν σε μια δεύτερη αποστολή σαν λύση στην ενεργειακή τη κρίση, ότι αν το Κάστρο της Λαμίας φωταγωγηθεί με ενέργεια που προέρχεται από ηλιακά πάνελ τότε θα φωταγωγηθεί περισσότερο.
Έτσι προγραμματίζουν τον Δον Ενεργειάκη σε μια άλλη μακέτα που απεικονίζει τη πόλη μας αυτή τη φορά μετατρέποντας το Edison V2 σε φορτηγό από ανακυκλώσιμα υλικά, να μεταφέρει  ηλιακά πάνελ από το Νηπιαγωγείο μας και να τα τοποθετήσει κοντά στο Κάστρο. Το μνημείο αυτό αποκτά περισσότερη φωταγώγηση  με ηλιακή  όμως ενέργεια πλέον.  
Αφού τα robo-asterakia πετύχουν τον σκοπό τους να φωταγωγηθεί το Κάστρο της Λαμίας με ηλιακή ενέργεια, στη συνέχεια θα μεταφέρουν το μήνυμα αλλαγής κουλτούρας στην οικογένειά τους καθώς και στην ευρύτερη τοπική κοινωνία μέσω  αφισών σε δημόσιους χώρους και καταστήματα καθώς επίσης και μέσω των δράσεών τους στην ιστοσελίδα του σχολείου, ενώ παράλληλα θα γίνει διάχυση όλων των εκπαιδευτικών δραστηριοτήτων που πραγματοποίησαν οι μαθητές  μέσω ψηφιακού υλικού  στους τοπικούς άρχοντες και στην εκπαιδευτική κοινότητα. 
Οι μαθητές με ευχάριστο και παιγνιώδες τρόπο μέσω της ομαδο συνεργατικής μεθόδου, της βιωματικής διερεύνησης θα ευαισθητοποιηθούν σε θέματα πράσινης ενέργειας και κουλτούρας και θα μάθουν να είναι υπεύθυνοι ενεργοί πολίτες του αύριο επιφέροντας την αλλαγή στον πλανήτη γη που όλοι αναζητούμε. Επίσης θα έρθουν σε επαφή με  τις νέες τεχνολογίες και θα αποκτήσουν ψηφιακές δεξιότητες πάνω σε ψηφιακά εργαλεία που θα τους δοθούν από την εκπαιδευτικό, θα αποκτήσουν κριτική και υπολογιστική σκέψη, δεξιότητες ζωής, δεξιότητες νου και γενικότερα όλες εκείνες τις δεξιότητες που επιτάσσει η σύγχρονη εποχή που ζούμε. 
Για τις ανάγκες του προγράμματος θα συνεργαστούμε με φορείς και οργανισμούς ανοίγοντας τις πόρτες του σχολείου μας στην ευρύτερη τοπική κοινωνία.

               ΣΤΟΧΟΙ ΤΟΥ ΠΡΟΓΡΑΜΜΑΤΟΣ
•	Nα προσεγγίσουμε με τα παιδιά του νηπιαγωγείου το θέμα της κλιματικής αλλαγής   μέσα από την εφαρμογή σύγχρονων μεθόδων διδασκαλίας, υλικών και λογισμικών, καινοτόμων εκπαιδευτικών ιδεών και πρακτικών κυρίως με την χρήση ανοικτών τεχνολογιών.
•	Να αναπτύξουν δεξιότητες προβληματισμού ότι δηλαδή η κλιματική αλλαγή που παρατηρείται σήμερα οφείλεται κυρίως σε ανθρωπογενή αίτια, έτσι ώστε να υιοθετήσουν μια περισσότερο φιλική συμπεριφορά προς το φυσικό και ανθρωπογενές περιβάλλον στην καθημερινότητά τους και να προτείνουν λύσεις για την επίλυση του προβλήματος.
•	Να κατανοήσουν πώς οι καθημερινές ανάγκες του σύγχρονου ανθρώπου και η κατανάλωση άσκοπης ενέργειας επιβαρύνουν το περιβάλλον.
•	Να γνωρίσουν και να κατανοήσουν  οι μαθητές τους όρους ανανεώσιμες πηγές ενέργειας και μη ανανεώσιμες αλλά και τους τρόπους αξιοποίησής τους στη καθημερινότητα.
•	Να υιοθετήσουν θετική στάση και να ευαισθητοποιηθούν τα νήπια γύρω από τη κρίση που υπάρχει στο ενεργειακό ζήτημα σήμερα και να εξελιχθούν σε μελλοντικούς υπεύθυνους πολίτες ( Να μάθουν δηλαδή να επιλέγουν πρακτικές και προϊόντα που εξοικονομούν ενέργεια)
•	Να προωθηθεί το πνεύμα συνεργασίας ανάμεσα στους μαθητές και στην εκπαιδευτικό.
•	Να γίνει εισαγωγή στον βασικό προγραμματισμό ρομποτικής με αποφυγή εμποδίων, με "διάβασμα" barcodes, κλπ.
•	Να εξοικειωθούν με τον αλγοριθμικό τρόπο σκέψης.
•	Να  βοηθήσει το σχολείο να ανοιχτεί προς την κοινωνία μέσα από τις δράσεις που θα κληθούν  οι μαθητές να υλοποιήσουν και να γίνει διάχυση αυτών στην τοπική και ευρύτερη κοινωνία.
 ΥΛΙΚΑ ΠΟΥ ΠΡΟΚΕΙΤΑΙ ΝΑ ΧΡΗΣΙΜΟΠΟΙΗΘΟΥΝ:
1.	Ρομπότ Edison V2 
2.	Ένα τηλεχειριστήριο 
3.	Μία κούκλα playmobil
4.	Ανακυκλώσιμα υλικά, πλαστελίνη, χαρτόνια , από τα οποία θα κατασκευαστούν ομοιώματα ανεμογεννήτριας, ηλιακού συλλέκτη κλπ
5.	Υλικά μακέτας (π.χ. φελιζόλ, γρασίδι, πλαστικοί φράχτες, ξυλάκια....)
6.	Κωδικοί QR εκτυπωμένοι σε απλό φωτοτυπικό χαρτί 
7.	Ένα κινητό τηλέφωνο
8.	led, μπαταρίες
9.	Υπολογιστής                                            Συνολικό κόστος: 50 Ευρώ


Β φάση – Επεξεργασία του Θέματος -Υλοποίηση του έργου
Έχοντας ως αφόρμηση τα φώτα του σχολείου ανοιχτά κατά την ώρα του διαλείμματος ξεκινήσαμε να συζητάμε με τα παιδιά για τις μορφές ενέργειας. Στη συνέχεια ακολούθησε η διαδικασία ανίχνευσης των πρότερων γνώσεων των μαθητών  με ερωτήσεις ανοιχτού τύπου, έτσι ώστε να εξερευνήσουμε τις γνώσεις των παιδιών που σχετίζονται με το επεξεργαζόμενο θέμα. Οι απαντήσεις τους σημειώθηκαν σε έναν εννοιολογικό χάρτη με το ψηφιακό εργαλείο coggle.it.Αφού μιλήσαμε για διάφορες μορφές ενέργειας τις χωρίσαμε σε κατηγορίες ανανεώσιμες πηγές ενέργειας και μη και μιλήσαμε για τους τρόπους εξοικονόμησης αυτής. Για την καλύτερη κατανόηση και επεξεργασία του θέματος, χρησιμοποιήθηκαν Λογισμικά παρουσίασης και βίντεο στο youtube, ενώ παράλληλα οι μαθητές εργάστηκαν σε διαδραστικά κουίζ αξιολόγησης wordwall και learning apps.
Εργασία σε Ομάδες
Κατά τη συνέχεια ανάλυσης της θεματικής μας, συμφωνήσαμε με τα παιδιά σε ένα κοινωνικό και μαθησιακό συμβόλαιο συνεργασίας το οποίο περιελάμβανε κανόνες που έθεσαν οι ίδιοι οι συμμετέχοντες. Οι κανόνες αφορούσαν τον τρόπο εργασίας των ομάδων, τον χρόνο που κατά προσέγγιση θα χρειαστούν, τη χρήση των λογισμικών και ψηφιακών εργαλείων, τον τρόπο παρουσίασης και γενικά διαδικαστικά οργανωτικά ζητήματα.
Τα παιδιά χωρίστηκαν σε τρεις ομάδες και καθεμία από αυτές κλήθηκε να συλλέξει  πληροφορίες με τη βοήθεια των γονιών τους για την Αιολική ενέργεια, την Υδροηλεκτρική και για την Ηλιακή ενέργεια. Η Νηπιαγωγός συγκέντρωσε τις πληροφορίες και αποφασίσαμε να κατασκευάσουμε κάθε ομάδα τη δική της μακέτα. Οι ομάδες διαμορφώθηκαν έτσι ώστε να διατηρήσουν την ανομοιογένειά τους ως προς την ηλικία, το φύλο, το γνωστικό επίπεδο και τον ψηφιακό εγγραμματισμό των μαθητών. 
Η προετοιμασία της μακέτας
Μια ομάδα των 4 παιδιών ανέλαβε να βάψει με τέμπερα την επιφάνεια του μουσαμά που θα αποτελούσε την επιδαπέδια πίστα στην οποία πρόκειται να κινηθεί το ρομπότ Edison.Παράλληλα κάθε ομάδα ετοίμασε τη δική της μακέτα που  τοποθετήθηκε πάνω στο μουσαμά, ο οποίος απεικόνιζε αρχικά: το Νηπιαγωγείο μας σπίτια στη γειτονιά μας με υλικά χτισμένα φιλικά προς το περιβάλλον και ηλιακά πάνελ στις στέγες τους, Αιολικό πάρκο στο Κάστρο της πόλης μας , Υδροηλεκτρικό φράγμα . Όλες οι κατασκευές των παιδιών προέρχονται από ανακυκλώσιμα υλικά που ήδη υπάρχουν μέσα στη τάξη μας. 
Στη συνέχεια δημιουργήσαμε 3 βίντεο με εικόνες και ηχητική περιγραφή, ένα για κάθε αντικείμενο που αξιοποιεί τις ΑΠΕ:
α. ανεμογεννήτριες( https://www.youtube.com/watch?v=bI29dC3kxS4)

β. φωτοβολταϊκά (https://www.youtube.com/watch?v=a9T1htWRdzg)

γ. υδροηλεκτρικό φράγμα( https://www.youtube.com/watch?v=vHDC0ZNTf38)

Για κάθε βίντεο, δημιουργήθηκε ένας κωδικός QR, ο οποίος εκτυπώθηκε σε απλό χαρτί Α4 και κολλήθηκε στο κατάλληλο σημείο της μακέτας.
 Σε πρώτη φάση, τα παιδιά διατύπωναν υποθέσεις, για τον αριθμό και την κατεύθυνση των βημάτων που πρέπει να κάνει το ρομπότ, ώστε να σταματήσει μπροστά από κάθε QR code. Για κάθε απάντησή τους, τοποθετούσαμε και καρτελάκια με βελάκια κατεύθυνσης (π.χ. 3 καρτελάκια με βελάκι εμπρός, ένα καρτελάκι με δεξί βελάκι κλπ).

Προγραμματισμός της δραστηριότητας
Ο προγραμματισμός του ρομπότ γίνεται μέσα από το γραφικό περιβάλλον EdWare, το οποίο είναι ένα δωρεάν λογισμικό ανοιχτού κώδικα.
Παρουσιάζω στα παιδιά το ρομπότ Edison και παίζουμε με αυτό, ώστε να αποκτήσουν ανάλογη εξοικείωση. Στη συνέχεια εισάγω ερωτήσεις προβληματισμού στην ολομέλεια σχετικά με το πως μπορούμε να δώσουμε εντολές στο ρομπότ μας, του τύπου:
Σε ποια γλώσσα πρέπει να του μιλήσουμε για να μας καταλάβει; Προσπαθήστε να του μιλήσετε και να του δώσετε εντολές στη γλώσσα που μιλάμε ή σε όποια άλλη γλώσσα θέλετε. Τα παιδιά ανακαλύπτουν ότι το ρομπότ δεν ανταποκρίνεται στις εντολές και στη γλώσσα τη δική μας.
Σε ποια γλώσσα άραγε θα μπορούσαμε να του μιλήσουμε και να του δώσουμε εντολές ώστε να μας καταλαβαίνει; Η γλώσσα αυτή  είναι η γλώσσα προγραμματισμού που πρέπει να τη μάθουμε  για να το προγραμματίσουμε. Το δικό μας ρομποτάκι δέχεται εντολές με τα βελάκια από το τηλεχειριστήριο της τηλεόρασης, τα οποία του δείχνουν πως να μετακινηθεί. Αρχικά βάζουμε τα βελάκια εκτυπωμένα για να βοηθηθούν τα παιδιά, έτσι ώστε  να  δείξουμε στο ρομπότ το δρόμο.
Στη συνέχεια περνάμε τις εντολές από τον υπολογιστή στο Edison για να τις διαβάσει και έτσι δημιουργούμε ένα κοινό κώδικα επικοινωνίας.
Τα παιδιά αφού έχουν πλέον εξοικειωθεί με τη διαδικασία προγραμματισμού, συναποφασίζουν τον κώδικα, τον σειροθετούν και σχηματίζουν τον αλγόριθμο. Τοποθετούμε σε κάθε μακέτα-σταθμό αναφοράς τον εκτυπωμένο QR κώδικα, ο οποίος αντιστοιχεί σε μια μορφή ενέργειας. Στη συνέχεια κάθε παιδί, με τη σειρά του, προγραμματίζει το ρομποτάκι με το μέρος του κώδικα που του αντιστοιχεί, χρησιμοποιώντας τα βελάκια του τηλεχειριστηρίου της τηλεόρασης. Φθάνοντας το Edison στον εκάστοτε σταθμό αναφοράς  το παιδί σκανάρει με το κινητό τηλέφωνο τον κώδικα και αντλούνται οι απαραίτητες πληροφορίες από το βίντεο στο youtube,που το παιδί πρέπει να μεταδώσει στον ακροατή. Tο Edison θα περάσει από όλους τους σταθμούς αναφοράς.(Σπίτια και κτίρια με φωτοβολταϊκά, Αιολικό πάρκο, Υδροηλεκτρικό φράγμα).Στη συνέχεια τα παιδιά προγραμματίζουν το Edison-φορτηγό  να μεταφέρει ηλιακά πάνελ σε ένα χωράφι το οποίο θα γίνει ένα φωτοβολταϊκό πάρκο, δίπλα από το Κάστρο της πόλης μας, έτσι ώστε να γίνει και η απαραίτητη μεταφορά Ηλιακής ενέργειας. Η δραστηριότητα ολοκληρώνεται όταν το Κάστρο της Λαμίας φωταγωγηθεί.


Γ φάση – Παραγωγή Εκπαιδευτικού Υλικού
Τα παιδιά στη γωνιά συζήτησης, παρουσίασαν τα αποτελέσματα από τις δραστηριότητες και τις κατασκευές που υλοποίησαν στην ολομέλεια της τάξης αλλά και στους γονείς τους.
Τελικό Βίντεο Αποτίμησης του Προγράμματος.


